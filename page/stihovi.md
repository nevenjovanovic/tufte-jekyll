---
    layout: page
    title: Ad... Sixtum Pontificem IIII. Seraphici Francisci pientissimus hortatus in Turcas, versio electronica
 
 ---

  
## Ad beatissimum Christianae religionis parentem Maximumque fidei Romanae Antistitem Sixtum Pontificem IIII. Seraphici Francisci pientissimus hortatus in Turcas, per Tydeum Acciarinum Picentem
  
 Sixte, sacrae sedis fidus successor et heres,  
Volue oculos, uexilla crucis nutantia cerne  
Romanamque fidem, quam lux altissima caeli  
Vulneribus crudis, flagris et morte nefanda  
A luctu Stygio tignis affixa redemit.  
Ni uigiles, perit omne genus, ruit Itala uirtus  
Et Flumentanae nutantia limina portae.{% marginnote 'Porta Flumentana' %}  
En ferus hostis adest, flatu gens Turca secundo  
Caerula tuta secat, sinuosa per aequora currit  
Barbarus, Ionios diro cum remige fluctus{% marginnote 'Ionium' %}  
Sulcat et Aegaeas contemnit classe procellas;{% marginnote 'Aegaeum' %}  
Adriacas undas superaddier optat auito{% marginnote 'Adriaticum' %}  
Imperio et Veneti prosternere iura senatus.  
Nec contentus eo est: audet confundere legem  
Oenotriam et fidei Romanae exstinguere nomen  
Et Vaticanas euertere collibus arces.{% marginnote 'Arx Vaticana' %}  
Tolle moram: sero torris datur unda furori  
Cum uiuae crepitant alimenta per arida flammae,  
Cum plena fornace furit Vulcanius ignis  
Et bibulae densant caeli conuexa fauillae!  
Nitimur incassum molem fulcire parantem  
Praecipites casus et tecta labantia pinnis:  
Europam nutare uides urbesque Latinas,  
Optat et Ausonium pubes Acheloia Thybrim.  
Graecia capta iacet, cuius de flumine manant{% marginnote 'Graecia bonarum artium cultrix' %}  
Eloquii et morum sacra semina: terra Pelasgos  
Lugeat Hesperiae, naturae abstrusa docentes  
Et quicquid nobis aperit pia regia caeli.  
Pro dolor, ingenii tellus uirtutis et almae  
Terra parens cecidit, Musis dominatur Achiuis  
Effera barbaries, periere uolumina uatum  
Et numeri dulces et plectra fluentia chordis  
Mollibus, atque humili gradientia carmina socco,  
Et cornu tragico percussus, ab anguibus atris  
Eumenidum et Stygiis serpentibus actus Orestes.{% marginnote 'Eumenides, Orestes' %}  
Irritus ille labor laudisque euanuit aura  
Vitaque de fato secura superstite Musa.  
Rimari si qui temptarunt abdita mundi  
Difficili cura, conducit inire recessus  
Naturae et causae caecos exquirere sensus.  
Haec igitur tellus, antiquae laudis alumna,  
Legibus Esquilias quae format et, aequa, papyro  
Viuere Socratica, quae struxit et artibus Vrbem,  
Poscit opem Hesperiae, miserorum attollere casus!  
Pagina quae Phariis biblis arcana reclusit,  
Iudaeo monumenta seni, uel sideris aulam,{% marginnote 'Moyseus' %}  
Te docet esse pium: non haec ingrata uocabit  
Moenia Romuleo quondam circumdata saxo,  
Sint licet haec meriti iure hostimenta repensi.  
Arma cape et populis attritis exsere mentem!  
Expedit arbustisque tuis et pinguibus aruis  
Caespitis intexti si struxeris aggere campum,  
Vicini et tumidi si clauseris obice ripas  
Fluminis insanas et terram gurgite uictam.  
Magnum (crede mihi) est repenti occurrere cancro,  
Phoebeis opibus doctique Machaonis arte.  
En specta, Dircaeus ager sulcatur aratro{% marginnote 'Dircaeus ager' %}  
Barbarico, fruitur Cadmeae munere falcis  
Hostis, Echionias Berecyntius incola messes{% marginnote 'Echion' %}  
Exsecat, exsulibus structam Phoenicibus urbem,  
Moenia sacrilegi lugentia Pentheos artus{% marginnote 'Pentheus' %}  
Turca tenet suboles, rapuere incendia uillas  
Impia Mopsopias et sacram Cecropis arcem.{% marginnote 'Cecrops' %}  
Singula quid memoro? Nulla pietate gementum  
Frangitur, at gaudet lacrimis et saxa cruore  
Lubrica durus amans multorum sanguine fuso  
Gestit ut Antiphates, subuertit edacibus aras{% marginnote 'Antiphates' %}  
Ignibus in cineres, ueterum simulacra deorum  
Scinduntur gladiis tereti uel fune trahuntur.  
Templa colit sonipes, fumant altaria circum  
Non castus carbo, non turis acerra, sed ollae  
Pultis, et in uerubus lento uersata camino  
Bucula, et intenti lactis salientia frustra,  
Iure deae Siculae, grauidae iam sumina porcae,  
Et Capitolinae rupi uigilantior anser.  
Quis ferro et facibus sicco resoluta uidere  
Sustinet intuitu, ferulis et uerbere crudo,  
Corpora caesa uirum? Distractus ab ubere matris  
Infans percutitur dextra librante bipennam  
Vulnus in obliquum, pueri lacerantur in aris,  
Et nondum geniti caesa rapiuntur ab aluo.  
Ardentes iuuenes et longa aetate senectae  
Barbati periere uiri, laniatur uterque  
Sexus et extremo uel membra carentia busto  
Intumulata iacent et secta cadauera passim.  
Sacrilegis manibus Vestae penetralibus imis  
Crinibus attrahitur curtis ad stupra sacerdos,  
Numinis et coram uiolatur imagine sacra  
Inguine barbarico nondum matura puella.  
Ingemit illa faces et laesae foedera taedae,  
Hunc soror, illa uirum, captiuos nata parentes  
Orba piis lacrimis comitatur et ubere fletu.  
Lasciuos casu si quis uitauerit enses,  
Ducitur in praedam; felicia stamina uitae  
Tune putes, cui lana iugo, cui fila trahuntur  
Seruitii curis et durae tempora sorti  
Parcarum damnata colo? Cui maesta paratur  
Longa dies, donec miseros impleuerit annos  
Calculus et piceos numerauerit urna lapillos?  
Quid uerbis opus est? Resonant ululatibus arua  
Omnia femineis, quacumque e ualle sedenti,  
Monte uel aerio, uacuis inclusa cauernis  
Luctus et gemitus operosa remurmurat echo,{% marginnote 'Echo' %}  
Vndique multiplici resonat pia nenia laude,  
Ploratu misero: credas in funera tractas  
Orbis opes, una pariter uel corpora ferri  
Sandapila atque suum lugere cadauera fatum.  
Non una haec regio est: namque huius Achaia saeua{% marginnote 'Achaia' %}  
Sub dicione iacet, gaudens et Thracia uate{% marginnote 'Thracia' %}  
Bistoniisque modis, in qua Tirynthius olim{% marginnote 'Hercules' %}  
Permulsit Diomedis equos infanda legentes{% marginnote 'Diomedes' %}  
Pabula et assuetos humano sanguine pasci,  
Cladibus his premitur; uexantur et aequoris Helles{% marginnote 'Hellespontus' %}  
Angustae fauces; Phrixeo uellere quondam{% marginnote 'Phrixus' %}  
Et male seruatae stimulantur Phasidos undae,{% marginnote 'Phasis' %}  
Haemonia domitae uicto serpente carina;  
Et bobus igniuomis parent Ephyreia tecta{% marginnote 'Ephyre' %}  
Impurasque manus uiolentaque iussa tyranni  
Tristi mente ferunt; et maesto pectore luget  
Tam grauibus seruata malis antiqua Corinthus,{% marginnote 'Corinthus' %}  
Aere potens fuso, fornace et follibus olim.  
Rura inculta iacent, neglecto uomere pastor  
E specula uigilans insomni lumine seruat  
Et uelo et remis actas ad furta biremes.  
Nonne Rhodon cernis gelida formidine duci{% marginnote 'Rhodos' %}  
Et Veneris natale solum, fecunda metallis{% marginnote 'Cyprus' %}  
Praedia, quod praesens miserae manet hora ruinae?  
Hi populi uotis optant compendia uitae  
Et longi Lachesis ueniunt in taedia fusi.  
Cetera quid referam uicino territa bello  
Et quid fortunae pendentis in ultima casus?  
Gnosia Martigero tellus concussa furore{% marginnote 'Creta' %}  
Ante oculos sua fata uidet, iam lintea flatu  
Praecipitis Boreae classis compulsa moratur  
Barbarica peritura manu, nec proderit illi{% marginnote 'Iouis natale solum' %}  
Vagitus meruisse Iouis, qui tura per aras  
Atterit et dextra fulmen iaculatur, hiulca  
Nube tonans, tenuitque sua Capitolia sorte.{% marginnote 'Capitolia' %}  
Haec Macedum campos euersaque tecta columnis{% marginnote 'Macedonia' %}  
Pellaeosque Lares et fertile Phocidos aruum{% marginnote 'Pella, Phocis' %}  
Emathiique iugi saltus et concaua saxa,{% marginnote 'Emathia' %}  
Antra Pelethronia║ quondam squalentia turba{% marginnote 'Antrum Pelethronium' %}  
Ducit in exemplum. Fuit haec Chirone biformi{% marginnote 'Chiron' %}  
Sedes laeta diu, cum iam Philyreius heros  
Vtilibus monitis tenerum formaret Achillem.{% marginnote 'Achilles' %}  
Aonii nemoris siluas, uiolaria Tempe,{% marginnote 'Tempe' %}  
Gorgoneosque lacus et sacrae moenia Cirrhae{% marginnote 'Gorgoneus lacus, Cirrha' %}  
Progenies inculta tenet, graditurque per urbes  
Tempora Phoebea redimitus barbara lauro  
Miles, et Aoniam ridet cum numine frondem.  
Musarum sacer ille chorus per deuia mundi  
Pellitur exsilio, fontes et amoena locorum  
Luget et anfractus orbis pede carpit eundo.  
Chaoniae pars magna truci frenatur ab ense,{% marginnote 'Epyrus' %}  
Hic ubi fatidicas coluit Dodona columbas;  
Robore quae postquam fecere silentia querno,  
Vnam Delphus║ amat, residens Hammonis in ara{% marginnote 'Delphus, Hammon' %}  
Altera turicrema fatorum arcana recludit.  
Illyricos intrare sinus et claustra Salonae{% marginnote 'Salona' %}  
Est ausus miles nulla formidine tardus.  
Hic quae Musa aderat, parmas inimicaque uitae  
Tela repente uidens pedibus pernicibus alas  
Aptarat celeres et fluctibus ire per aequor,  
Picentis donec tetigisset litora terrae,{% marginnote 'Picentes a Sabinis orti' %}  
Dulce solum patriae, ueteres a stirpe Sabina  
Ducentis titulos, et cuius origine laeta est.  
Ast illos iuuit rerum Fortuna ministra  
Mitior ingenio: remeant, et faucibus arctis  
Clissanae rupis dum uult accurrere praedae{% marginnote 'Clissa' %}  
Aspalati, notique uiris et palmite Bacchi,{% marginnote 'Aspalatum' %}  
Plurimus infando mactatur Pannone ferro.  
Mox reficit uires aliasque excurrit in oras,  
Hic ubi Dalmaticis dirimit Scardona Liburnos.{% marginnote 'Scardona' %}  
Inde rapit cursus opulentaque rura tenentem  
Sanguine patricio claram populatur Iadram.{% marginnote 'Iadra' %}  
Nec figmenta putes: loquimur non uana Sinonis,  
Omnia fatidica ueniunt a fronde Sibyllae.  
Plurima barbarico ferro rapiuntur et igne,  
Oppida Marte cadunt, cedunt sibi cuncta ruenti  
Hactenus, et tutus penetrauit ad ora Timaui{% marginnote 'Timauus' %}  
Et cursu celeri trahitur uigil hostis ad Histrum.{% marginnote 'Hister' %}  
Vulneris Euboici luctus clademque recentem{% marginnote 'Niger pons' %}  
Euripi Martemque ferum stragemque cruentam{% marginnote 'Euripus' %}  
Aequoris et terrae fluctusque e caede rubentes  
Chalcidis et populos ferali Marte cadentes,{% marginnote 'Calchis' %}  
Natus ab Hyrcana quis tigride cauteue surda  
Alpibus in tetricis Siculoque in gurgite Scillae{% marginnote 'Scilla' %}  
Non fleat? Aut pauido trepident concussa timore  
Pectora? Quis gelida non sit formidine tactus,  
Mentis inops? Mouet haec clades Maeotidis orbem,{% marginnote 'Maeotis' %}  
Herculeos lapides et terrae litus Eoae,{% marginnote 'Columnae Herculis' %}  
Mouit et australem calido sub sidere metam.  
Appulit huc classe ingenti Calydonius hostis,  
Quam iam seruarant Byzantia litora, cursu  
Sulcat aquas celeri, placidum uidisse tridentem  
Iuuit et Eoo caelum sibi fulsit ab axe,  
Plenaque praesentes spirant ad carbasa uenti.  
Classis fertur ouans undosa per aequora flatu  
Atque albente salo, nec saxa Capharea nauta{% marginnote 'Caphareus' %}  
Horruit, at potitur sperati litoris alga.  
Adiugat euripum contexti roboris ulnis  
Et litus geminum querna coniungere mole  
Nititur et pontem trabibus construxit acernis,  
Quo ferus angusto traiecit limite turmas  
Hostis barbaricas, et moenia circuit urbis  
Milite cum subito. Variis uictricia castris  
Signa micant, lectis tentoria tendit in aruis,  
Plurima funestae fundatur machina pugnae  
Et mox casuras lapides glomerantur in urbem.  
Sed iactu aerias dum saxa rotantur in arces,  
Turba globos pauido sensu stupet, aenea uasti  
Quae scopuli tormenta , e sulphuris atri  
Puluere et admixto nitro cum torre salicti.  
Moenia pulsa ruunt, crebro superatur ab ictu  
Murus et aeriae nutant e culmine turres.  
Ad letum densa uolitabant spicula nube  
Et fax sulphureis torquetur stridula taedis.  
Vrbs capitur tam Marte fero quam fraude nefanda,  
Ensis habet muros, misera dominatur in urbe  
Et furor et rabies et maesti Acherontis Erinys{% marginnote 'Erinys' %}  
E taxo crinita comas et cincta colubris.  
Omnia luctus erant, lacrima comitata madenti  
Cum gemitu lamenta sonant, furor undique saeuit  
Martius et pereunt crudeli funere gentes.  
Splendida tela micant, crepitant umbonis ad ictus  
Enses et forti spargit librata cerebrum  
Claua manu, e plumbo pilulae torquentur et alto  
Culmine saxa cadunt. Glomerato Marte coruscat  
Aer et a nitido thorace reuerberat ardor  
Delphicus et tremulae uibrant in casside flammae.  
Armis arma cadunt et ab ense retunditur ensis,  
Hic naso caret et genis, caput ille recisus  
Nutat adhuc caecaque manu iaculatur in hostem  
Tela suum atque hastam leua torquente colurnam  
Vibrat et incassum coniecit in agmine peltam.  
Longa mora est uarias mortes narrare modumque:  
Fit cruor inque hominum caedes furit impia dextra,  
Et potitur fatis damnata barbarus urbe.  
Eia igitur, metire animo discrimina tanti,{% marginnote 'Hortatus' %}  
Maxime pontificum, Martis, cape lora, parentem  
Te uideat Romana fides in puppe sedentem  
Et clauum sumpsisse manu: spes omnis in uno  
Te posita est, solum meruit uictoria Sixtum.{% marginnote 'Sixtus' %}  
Te spectat, pater alme, fides, tu solus habenas  
Tantae molis habes, claues praesentia caeli  
Sidera uictricemque uocant in proelia dextram.  
Hoc Pius orditur, ductus pietate labantis{% marginnote 'Pius pontifex' %}  
Romanae fidei, Picenum testis et Ancon{% marginnote 'Ancon' %}  
Condita Trinacriis, lauros ubi fata secundas  
Surripuere comae uatis crudelia tanti.  
Iusserat hic Pius, ille pater quem ianua caeli  
Custodem meruit, puppes deducier undas  
Caeruleas onerique suo sibi legerat altam  
Centaurum classisque ducem trucibusque minantem  
Hostibus. Ast altae ceciderunt praemia mentis  
Consiliumque uiri, uiridi qui gramine nuper  
Ludit in Elysio et mirantes detinet umbras.  
Sortitur sedem Paulus, de sanguine gentis{% marginnote 'Paulus pontifex' %}  
Patriciae, et fidei tardat praestare fauorem,  
Nescio quid meditans, patriam licet ille cadentem  
Et fasces Venetos et sellae iura curulis  
Interitura simul uideat Turcasque tenentes  
Italiam et plenis uenientia carbasa uentis,  
Agmine barbarico sedem raptura Quirini.  
Hi, quoniam aeternam pia fata mouentia legem  
Hanc tibi uenturo sanxerunt foedere palmam,  
Incassum uigili cura subiere labores.  
En tibi sensatam Omnipotens infudit ab alta  
Arce, pater, mentem, triplici diademate cinxit  
Pontificale caput cordataque pectora lustrat  
Munere Phoebeo latebras rimantia caeli.  
Tu meritum cognosce Dei, nec iunxeris aurem  
His monitis surdam: "Venio tibi missus ab arce  
Orbis stelliferi, sic lux altissima fati  
Iussit, sic uoluit natum de sanguine mirae  
Virginitatis opus Spiritu simulante columbam.  
Non parere nefas, non est contemnere tutum  
Iussa Dei: telis ulciscitur ille trisulcis  
Supplicioque graui neglecti numinis aram.  
Annales ueteres priscasque reuolue papyros:  
Inuenient mea dicta fidem. Tu si quid ab astris  
Credis habere decus, si muneris huius honorem  
Esse Dei censes, positum hac in sede memento  
Vt populos in pace regas et mente uolutes  
Quid sacrae moneant leges, quid curia caeli  
Praecipiat: fidei columen tollatur et almae  
Religionis honos. Memini, cum luce fruebar  
Mortali, traxisse semel mea lumina somnum,{% marginnote 'Somnium Beati Francisci' %}  
Quae dum lenta quies uelata papauere mulcet,  
Vidi hominem cinctum lumbos e fune trinodi  
Simplice cum lana uestitum et uellere crasso  
Attollentem umeris delubra minantia caelum.  
Ast hominum quoniam mens est ignara futuri,  
Tunc nescire datum. Veteris uestigia somni  
Iam uideo; te, Sixte, uocant felicia caeli  
Sidera: pelle moras apicemque attolle cadentem  
Nutantis fidei lapsuque ruentia templa  
Praecipiti. Venetos en classe atque aere potentes{% marginnote 'Veneti' %}  
Ingenioque ducem uigili iussisque paratum  
Christophorum Marcique iubas per colla rubentes{% marginnote 'Christophorus' %}  
Sixtus habet comites sociumque ad bella senatum,  
Cuius opes reliquum fidei tutantur, et urbes  
Hactenus, imperioque tuo fluit Albula nuper{% marginnote 'Albula' %}  
Auxilio genti Venetae, quae milite multo,  
Vt potuit, terras obsaepsit et aequora classe,  
Solaque barbaricum potuit lentare furorem.  
Sume animos gentemque cites in bella togatam:  
Olim (si memini) fregerunt pila sarisas,  
Romanas aquilas dextro sub sidere Martis{% marginnote 'Romani' %}  
Oceani geminae timuerunt litora metae.  
En laetis auibus pietate insignis et armis  
Ferdinandus adest, cuius uictricia signa{% marginnote 'Ferdinandus rex' %}  
Quid ualeant, damno Galli sensere feroces  
Parthenopeia trahunt dum nuper in arua phalanges.  
Insubrum Ligurumque ducem colubrumque minantem{% marginnote 'Mediolani dux' %}  
Hostibus atque omni referentem Marte tropaea  
Religione uales in tantum accendere bellum.  
Est tibi Tuscus ager, uicinus Thybridis undis,{% marginnote 'Florentini' %}  
Fertilis arua soli, cuius sub sidere uiuit  
Callida progenies et ad omnia promptior: huius  
Arma manus moueant gentesque in bella uocentur.  
Saepe cadunt populi fortes unius ab astu,  
Sensimus imbelli dextra cecidisse draconem  
Degenerique animo Libycos iacuisse leones.  
Felsina Martigerosque uiros populumque ferocem{% marginnote 'Bononia' %}  
Iussa dabit, solitum ferro contemnere uitam  
Edoctumque truci fato non cedere laudem.  
Mincius arma dabit ualidamque in proelia pubem{% marginnote 'Mantua' %}  
Atque cothurnati felicia rura Maronis:  
Tiresiae suboles didicit parere Latino  
Marchio pontifici, gaudet quo Mantua rege.  
Sixte, cites urbem rapidi quam gurgitis unda{% marginnote 'Ferraria' %}  
Abluit Eridanus celeri: dabit illa cohortes  
Herculeas nomenque ferent certamina tantum  
Omine felici et miles clamore secundo;  
Barbarus auspicio ueteri tenebitur hostis.  
Sfortiae Alexandri proles generosa fatetur{% marginnote 'Constantius Sfortia' %}  
Caesarea uexilla crucis defendere dextra.  
Magnanimam uouet ille animam uel quicquid Isaurus  
Abluit imperii; Decius numerabitur ille  
Tertius et patruum titulis aequabit alumnus.  
Alite felici Federicum in parte morantem{% marginnote 'Federicus, Vrbini comes' %}  
Iussa tui uideo, secum trahit ille minacem  
Gradiuum et picti uernantem in casside coni;  
Consilium solidae mentis prudentia cana est.  
Fatidicum forti gestat sub pectore numen,  
Hic quantum ualeat dextra uicina fatentur.  
Iulius audaces pariter cum Caesare nato{% marginnote 'Iulius et Caesar de Camerino' %}  
Ducet in arma uiros: quantum sua dextera possit,  
Nursia terra docet pugna frenata superba;  
Montanas trahet ille manus et pectora saetis  
Horrida et assuetas longo certamine gentes.  
Hic te pontificem comitabitur agmine duro,  
Milite Gangarides si duxeris esse premendos.  
Pannonios in castra uoca, fera pectora pugnae,{% marginnote 'Rex Vngariae' %}  
Qui nudo soli Turcas didicere lacerto  
Sternere et intrepido secum concurrere fato.  
Teutonicis ueniet Caesar comitatus ab aruis,{% marginnote 'Fridericus imperator' %}  
Germanos Cimbrosque trahens gentemque Sugambram,  
Inque tuis cernes albentia lilia castris,{% marginnote 'Rex Franciae' %}  
Munera sponte deum summo labentia caelo;  
Haec didicere feros hostes contundere bello,  
Vulnere sanguineo per prata rubentia caede:  
Vndabit multo Turcarum sanguine torrens.  
Qui Rhenum Rhodanumque colunt et flumen Iberi{% marginnote 'Rhenus, Rhodanus, Iberus' %}  
Et quantum Romana fides circumdat et ambit,  
Quae caelum reserant claues, tua signa, sequentur.  
In Turcas cape pila manu, nec desere sanctum  
Religionis opus: cernas tua terga prementes  
Annos, et fragilis cum pones munera uitae,  
Cuncta recenseri summa ratione memento.  
Nil maius conferre potes, nil iustius aulae,  
Inclite pontificum, caeli, quam pila mouere  
Ocius in Turcas et barbara tela retundi.  
Omni posthabita cura succurre labanti  
Vexillo fidei! Testor pia uulnera nostri  
Et Vaticanis erectam collibus arcem,{% marginnote 'Vaticanus mons' %}  
Testor, Sixte, caput diris e sentibus haustum  
Numinis aeterni: tali pro Marte repensa  
Praemia sumpturum – querna de fronde coronam.  
Hanc tibi ab aeterno fatali sidere ducunt  
Stamina Parcarum niueo pendentia fuso.  
Facta fuere prius natiuo e munere glandis  
(Hac solita antiquis parcis ieiunia solui),  
Et meruit tantos a priscis arbor honores:  
Vt fuerit caelo solique dicata Tonanti,  
Seruasset si quis pereuntem uulnere ciuem,  
Ibat ouans sola redimitus tempora quercu.  
Fata igitur Sixto figunt insignia glandes{% marginnote 'Arma Sixti quercus' %}  
Quando patrocinium fidei laturus et orbi est.  
Fungitur auspicio pia numinis Itala tellus,  
Sixte, tui sequiturque tui Mauortia fati.  
Consilii tu munus habes fratresque paratos  
Arma sequi, qui forte trahunt a cardine nomen.  
Ante alios et mente potens tibi iunctus inhaeret  
Bessario, retinent quem saecula nostra║ Catonem{% marginnote 'Bessario' %}  
Argolicum: nosti mores et flumina sacri  
Ingenii et causas quali torrente rescindat!  
Hic lateri coniunctus erit tecumque fouebit  
Ardua, restituet Danais uada rapta Caici{% marginnote 'Caicus' %}  
Alite uel fausto superabit et ille Caystrum.{% marginnote 'Caystros' %}  
Rumpe moras puppisque manu cape lora secunda:  
Itala pontificem uideant Capitolia Sixtum{% marginnote 'Capitolia' %}  
Laetos barbarico referentem Marte triumphos!"  

  Finis



